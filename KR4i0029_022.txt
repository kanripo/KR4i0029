# -*- mode: mandoku-view; -*-
#+TITLE: 漁隱叢話
#+DATE: 2015-08-25 00:45:12.061144
#+PROPERTY: ID KR4i0029
#+PROPERTY: BASEEDITION WYG    
#+PROPERTY: JUAN 前集卷二十二
<pb:KR4i0029_WYG_022-1a>¶
欽定四庫全書¶
　漁隱叢話前集巻二十二¶
　　　　　　　　　　　　　宋　胡仔　撰¶
　　唐彦謙¶
洪駒父詩話云山谷言唐彦謙詩最善用事其過長陵¶
詩云耳聞明主提三尺眼見愚民盜一抔千古腐儒騎¶
痩馬灞陵斜日重回頭又題溝津河亭云煙横博望乘¶
槎水月上文王避雨陵皆佳句¶
<pb:KR4i0029_WYG_022-1b>¶
石林詩話云楊大年劉子儀皆喜彦謙詩以其用事精¶
巧對偶親切黄魯直詩體雖不類然不以楊劉為過如¶
彦謙題髙廟云耳聞明主提三尺眼見愚民盜一抔毎¶
稱賞不巳多示學詩者以為模式三尺一抔雖是着題¶
然語皆歇後一抔事無兩出或可略土字如三尺則三¶
尺律三尺喙皆可何獨劍乎耳聞明主眼見愚民尤不¶
成語余數見交游道魯直語意不可解蘇子瞻有買牛¶
但自捐三尺射䑕何勞挽六鈞亦同此病六鈞可去弓¶
<pb:KR4i0029_WYG_022-2a>¶
字三尺不可去劍字此理甚易知也¶
　　西崑體¶
蔡寛夫詩話云國初㳂襲五代之餘士大夫皆宗白樂¶
天詩故王黄州主盟一時祥符天禧之間楊文公劉中¶
山錢思公專喜李義山故崑體之作翕然一變而文公¶
尤酷嗜唐彦謙詩至親書以自隨景祐慶厯後天下知¶
尚古文於是李太白韋蘇州諸人始雜見於世杜子美¶
最為晚出三十年來學詩者非子美不道雖武夫女子¶
<pb:KR4i0029_WYG_022-2b>¶
皆知尊異之李太白而下殆莫與抗文章隱顯固自有¶
時哉今太白諸集猶兼行獨彦謙殆罕有知其姓名者¶
詩亦不多格力極卑弱僅與羅隱相先後不知文公何¶
以取之當是時以偶儷為工耳老杜詩既為世所重宿¶
學舊儒猶不肯深與之嘗有士大夫稱杜詩用事廣傍¶
有一經生忽憤然曰諸公安得為公論乎且其詩云濁¶
醪誰造汝一酌散千憂彼尚不知酒是杜康作何得言¶
用事廣聞者無不絶倒予為進士時嘗舎於汴中逆旅¶
<pb:KR4i0029_WYG_022-3a>¶
數同行亦論杜詩旁有一押糧運使臣或顧之曰嘗亦¶
觀乎曰平生好觀然多不解因舉白也詩無敵飄然思¶
不羣相問曰既言無敵安得却似鮑照庾信時座中雖¶
笑之然亦不能遽對則似亦不可忽也苕溪漁隱曰庾¶
不能俊逸鮑不能清新白能兼之此無敵也武弁何足¶
以知之¶
隱居詩話云楊億劉筠作詩務故實而語意輕淺一時¶
慕之號西崑體識者病之歐公云大年詩有峭帆横度¶
<pb:KR4i0029_WYG_022-3b>¶
官橋栁疊鼓驚飛海岸鷗此何害為佳句余見劉子儀¶
詩句有雨勢宫城闊秋聲禁樹多亦不可誣也¶
古今詩話云楊大年錢文僖晏元獻劉子儀為詩皆宗¶
義山號西崑體後進效之多竊取義山詩句嘗内宴優¶
人有為義山者衣服敗裂告人曰吾為諸舘職撏撦至¶
此聞者大噱然大年詠漢武詩云力通青海求龍種死¶
諱文成食馬肝待詔先生齒編貝忍令乞米向長安義¶
山不能過也¶
<pb:KR4i0029_WYG_022-4a>¶
石林詩話云歐公詩始矯崑體專以氣格為主故其詩¶
多平易踈暢律詩意所到處雖語有不倫亦不復問而¶
學之者往往遂失於快直傾囷倒廩無復餘地然公詩¶
好處豈專在此如崇徽公主手㾗詩玉顔自昔為身累¶
肉食何人與國謀此是兩段大議論而抑揚曲折發見¶
於七字之中婉麗雄勝字字不失相對雖崑體之工者¶
亦未易比言所㑹處如是乃為至到¶
蔡寛夫詩話云王荆公晩年亦喜稱義山詩以為唐人¶
<pb:KR4i0029_WYG_022-4b>¶
知學老杜而得其藩籬惟義山一人而已每誦其雪嶺¶
未歸天外使松州猶駐殿前軍永憶江湖歸白髪欲回¶
天地入扁舟與池光不受月暮氣欲沈山江海三年客¶
乾坤百戰場之類雖老杜亡以過也義山詩合處信有¶
過人若其用事深僻語工而意不及自是其短世人反¶
以為竒而效之故崑體之弊適重其失義山本不至是¶
云¶
冷齋夜話云詩到義山謂之文章一厄以其用事僻澁¶
<pb:KR4i0029_WYG_022-5a>¶
時稱西崑體然荆公晩年亦或喜之而字字有根蒂如¶
試問火城將策探何如雲屋聽䆫知未愛京師傳谷口¶
但知鄉里勝壺頭其用事琢句前軰無相犯者¶
蔡寛夫詩話云義山詩集載有感篇而無題自注云乙¶
卯年有感丙辰年詩成其中有如何本初軰自取屈氂¶
誅又蒼黄五色捧掩遏一陽生之語按李訓鄭注作亂¶
實以冬至日是年嵗在乙卯則是詩蓋為訓注作也唐¶
小説記此事謂之乙卯記大抵不敢顯斥之云¶
<pb:KR4i0029_WYG_022-5b>¶
隱居詩話云歐陽文忠公詩話稱謝伯景之句如園林¶
換葉梅初熟不若庭草無人隨意緑也池館無人燕學¶
飛不若空梁落燕泥也蓋伯景句意凡近似所謂西崑¶
體而王胄薛道衡峻潔可喜也¶
資治通鑑云隋煬帝善屬文不欲人出其右薛道衡死¶
帝曰更能作空梁落燕泥否王胄死帝誦其佳句曰庭¶
草無人隨意緑復能作此語邪苕溪漁隱曰人君不當¶
與臣下争能故煬帝忮心一起二臣皆不得其死哀哉¶
<pb:KR4i0029_WYG_022-6a>¶
然為人臣者亦當悟其㣲㫖如宋孝武欲擅書名王僧¶
䖍遂不敢顯迹常以拙筆書宋文帝好文章自謂莫能¶
及鮑照於所為文章遂多鄙言俚句故二君者亦無得¶
以嫉之終見容於二世豈非明哲保身之要術乎¶
西清詩話云義山雜纂品目數十蓋以文滑稽者其一¶
曰殺風景謂清泉濯足花上曬褌背山起樓燒琴煮鶴¶
對花啜茶松下喝道晏元獻慶厯中罷相守潁以惠¶
山泉烹日注從容置酒賦詩曰稽山新茗緑如煙静挈¶
<pb:KR4i0029_WYG_022-6b>¶
都藍煮惠泉未向人間殺風景更持醪醑醉花前王荆¶
公元豐末居金陵蔣大漕之竒夜謁公于蔣山騶唱甚¶
都公取松下喝道語作詩戲之云扶衰南陌望長楸燈¶
火如星滿地流但怪傳呼殺風景豈知禪客夜相投自¶
此殺風景之語頗著于世¶
三山老人語録云唐人以對花啜茶謂之殺風景故荆¶
公寄茶與平甫詩有金谷看花莫謾煎之句¶
緗素雜記云義山錦瑟詩云錦瑟無端五十絃一絃一¶
<pb:KR4i0029_WYG_022-7a>¶
柱思華年莊生曉夢迷蝴蝶望帝春心託杜鵑滄海月¶
明珠有淚藍田日暖玉生煙此情可待成追憶只是當¶
時已惘然山谷道人讀此詩殊不曉其意後以問東坡¶
東坡云此出古今樂志云錦瑟之為器也其絃五十其¶
柱如之其聲也適怨清和案李詩莊生曉夢迷蝴蝶適¶
也望帝春心託杜鵑怨也滄海月明珠有淚清也藍田¶
日暖玉生煙和也一篇之中曲盡其意史稱其瑰邁竒¶
古信然劉貢父詩話以謂錦瑟乃當時貴人愛姬之名¶
<pb:KR4i0029_WYG_022-7b>¶
義山因以寓意非也¶
詩眼云文章貴衆中傑出如同賦一事工拙尤易見余¶
行蜀道過籌筆驛如石曼卿詩云意中流水逺愁外舊¶
山青膾炙天下久矣然有山水處便可用不必籌筆驛¶
也殷潜之與小杜詩甚健麗亦無髙意惟義山詩云魚¶
鳥猶疑畏簡書風雲長為䕶儲胥簡書蓋軍中法令約¶
束言號令嚴明雖千百年之後魚鳥猶畏之也儲胥蓋¶
軍中藩籬言忠誼貫神明風雲猶為䕶其壁壘也誦此¶
<pb:KR4i0029_WYG_022-8a>¶
兩句使人凛然復見孔明風烈至於管樂有才真不忝¶
闗張無命欲何如屬對親切又自有議論他人亦不及¶
也馬嵬驛唐詩尤多如劉夢得緑野扶風道一篇人頗¶
誦之其淺近乃兒童所能義山云海外徒聞更九州他¶
生未卜此生休語既親切髙雅故不用愁怨墮淚等字¶
而聞者為之深悲空聞虎旅鳴宵柝無復雞人報曉籌¶
如親扈明皇寫出當時物色意味也此日六軍同駐馬¶
當時七夕笑牽牛益竒義山詩世人但稱其巧麗至與温¶
<pb:KR4i0029_WYG_022-8b>¶
庭筠齊名蓋俗學祇見其皮膚其髙情逺意皆不識也¶
漫叟詩話云嘗見曲中使柳三眠事不知所出後讀玉¶
溪生江之嫣賦云豈如河畔牛星隔嵗止聞一過不比¶
苑中人栁終朝剩得三眠注云漢苑中有栁狀如人形¶
號曰人栁一日三起三倒¶
桐江詩話云近時人士作四六頌德多用辭林枝葉學¶
海波瀾殊不知出處乃崔珏哭義山詩也詩云辭林枝¶
葉三春盡學海波瀾一夜乾非佳語耳¶
<pb:KR4i0029_WYG_022-9a>¶
雪浪齋日記云玉溪生牡丹詩錦帳佳人乃越絶書中¶
事退之燈花詩全似老杜所用黄裏事見前漢黄屋注¶
中荆公詩曰溪邊飲啄白浮鳩浮鳩出晉志¶
　　王建¶
西清詩話云歐陽永叔歸田録言王建宫詞多言唐宫¶
中事羣書闕紀者往往見其詩如内中數日無呼喚傳¶
得滕王蛺蝶圖滕王元嬰髙祖子史不著所能獨名畫¶
記言善畫亦不云工蛺蝶所書止此殊不知名畫記自¶
<pb:KR4i0029_WYG_022-9b>¶
紀嗣滕王湛然善花鳥蜂蝶又段成式酉陽雜俎亦云¶
嘗見滕王蝶圖有名江夏班大海眼小海眼菜花子蓋¶
湛然非元嬰孰謂張彦逺不載邪又建宫詞云魚藻宫¶
中鏁翠娥先皇行處不曽過如今池底休鋪錦菱角雞¶
頭積漸多事見李石開成承詔録文宗論德宗奢靡云¶
聞得禁中老宫人每引流泉先於池底鋪錦則知建詩¶
皆摭實非鑿空語也¶
陳輔之詩話云王建宫詞荆公獨愛其樹頭樹底覔殘¶
<pb:KR4i0029_WYG_022-10a>¶
紅一片西飛一片東自是桃花貪結子錯教人恨五更¶
風¶
唐王建宫詞舊跋云王建太和中為陜州司馬與韓愈¶
張籍同時而籍相友善工為樂府歌行思逺格幽初為¶
渭南尉與宦者王守澄有宗人之分因過飲以相譏戲¶
守澄深憾曰吾弟所作宫詞禁掖深䆳何以知之將奏¶
劾建因以詩解之曰先朝行坐鎮相隨今上春宫見長¶
時脱下御衣偏得着進來龍馬每教騎嘗承密㫖還家¶
<pb:KR4i0029_WYG_022-10b>¶
少獨奏邊情出殿遲不是當家頻向説九重争遣外人¶
知事遂寢宫詞凡百絶天下傳播傚此體者雖有數家¶
而建為之祖耳¶
　¶
　¶
　¶
　¶
　漁隱叢話前集巻二十二¶
