# -*- mode: mandoku-view; -*-
#+TITLE: 漁隱叢話
#+DATE: 2015-08-25 00:45:12.755539
#+PROPERTY: ID KR4i0029
#+PROPERTY: BASEEDITION WYG    
#+PROPERTY: JUAN 後集原序
<pb:KR4i0029_WYG_061-1a>¶
漁隱叢話後集原序¶
余丁年罹於憂患投閑二十載杜門却掃于苕溪之上¶
心無所事因網羅元祐以來羣賢詩話纂為六十巻自¶
謂已畧盡矣比官閩中及歸苕溪又獲數書其間多評¶
詩句不忍棄之遂再采摭而攟收羣書舊有遺者及就¶
余聞見有繼得者各附益之離為四十巻噫前後集共¶
一百巻亦可謂富矣余嘗謂開元之李杜元祐之蘇黄¶
皆集詩之大成者故羣賢於此四公尤多品藻葢欲發¶
<pb:KR4i0029_WYG_061-1b>¶
揚其㫖趣俾後來觀詩者雖未染指固已知其味之美¶
矣然詩道邇來幾熄時所罕尚余獨拳拳於此者惜其¶
將墜欲以扶持其萬一也嗟余老矣命益蹇身益閑故¶
得以編次終日明窓淨几目披手鈔誠心好之遂忘其¶
勞葢窮人事業止于如斯雖有覆瓿之譏亦何恤焉丁¶
亥中秋日苕溪漁隱胡仔元任叙¶
